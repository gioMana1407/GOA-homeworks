<h1>ადამიანი ობობა</h1>


<p>ადამიანი ობობა (ინგლ. Spider-Man) — გამოგონილი პერსონაჟი, Marvel Comics-ის გამოცემების გმირი. მისი ავტორები არიან სტენ ლი და სტივ დიტკო. პირველად პერსონაჟი გამოჩნდა ანთოლოგიურ კომიქსში Amazing Fantasy, #15-ში (1962 წლის აგვისტო), სერიაში Silver Age of Comic Books. ლიმ და დიტკომ შექმნეს პერსონაჟი, რომელიც ობოლი იყო და იზრდებოდა დეიდა მეისთან და ძია ბენთან, ხოლო მოზარდობისას ჩვეულ პრობლემებს უმკლავდებოდა, თუმცა, სუპერძალის მიღებასთან ერთად, კრიმინალს ებრძოდა. ადამიანი ობობის შემქმნელებმა პერსონაჟი აღჭურვეს სუპერძალებით, ნებისმიერ ზედაპირზე აცოცვის საშუალებით, ხელზე დამაგრებული მოწყობილობებიდან ობობის ქსელის სროლის საშუალებით და „ობობის ალღოთი“, რომელიც ეხმარება საშიშროების შეგრძნებაში.

    როდესაც ადამიანი ობობა პირველად 1960-იანების დასაწყისში გამოჩნდა, მოზარდები სუპერგმირულ კომიქსებში უფრო ხშირად ძირითადი პერსონაჟის თანაშემწეები იყვნენ. თუმცა, სერიამ უმალვე პოპულარობა მოიპოვა, ვინაიდან პიტერ პარკერმა (ინგლ. Peter Parker), ადამიანი ობობის ნამდვილმა სახემ, სკოლის მოსწავლემ, საკუთარი პიროვნებით მკითხველის მხრიდან ინტერესი გამოიწვია.[1] მიუხედავად იმისა, რომ იგი ჰგავდა ტიპურ თანაშემწეს, როგორებიც იყვნენ ბაკი ან რობინი, ადამიან ობობას არ ჰყავდა სუპერგმირი მენტორი - კაპიტანი ამერიკას თუ ბეტმენის მსგავსი. მას თავად უნდა ესწავლა, რომ „დიდ ძალასთან ერთად დიდი პასუხისმგებლობაც“ ჩნდებოდა. უკანასკნელი ფრაზა მის შესახებ გამოქვეყნებული პირველი ისტორიის უკანასკნელ კადრშია ჩასმული, თუმცა მოგვიანებით მისი ავტორი ხდება ძია ბენი.</p> 

  <img src="https://upload.wikimedia.org/wikipedia/ka/thumb/2/21/Web_of_Spider-Man_Vol_1_129-1.png/240px-Web_of_Spider-Man_Vol_1_129-1.png" alt="">
